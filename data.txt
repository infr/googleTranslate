
RAAKAÖLJYN hinta kallistui maanantaina Saudi-Arabian kruununprinssin Mohammed bin Salman viikonvaihteessa aloittamien korruption kitkemiseen tähtäävien toimien takia. 

Pohjanmeren Brent-viitelaadun raakaöljy maksoi illalla Suomen aikaa yli 64 dollaria barrelilta, mikä on enemmän kuin yli kahteen vuoteen. Barreli on öljykaupan mittayksikkö. Sen tilavuus on 159 litraa. 

Mohammed bin Salman määräsi lauantaina kuningashuoneen jäseniä, ministereitä ja sijoittajia pidätettäväksi korruptioepäilyjen takia. 

PIDÄTYKSET ovat vain osa uudistuksia, joita bin Salman on jo aloittanut. 

Hän aikoo esimerkiksi listata pörssiin valtion omistaman öljy-yhtiön Saudi Aramcon liiketoimia. Öljyn kallistuminen maanantaina on todennäköisesti seurausta markkinoiden tulkinnasta, että bin Salman tuskin aikoo lopettaa öljyn tuotannon­rajoituksia. Se taas voisi ajan mittaan pitää yllä öljyn kallistumista. 

Tuotannonrajoituksista päätti öljynviejävaltioiden yhteistyö­järjestö Opec marraskuussa 2016 yhdessä muiden suurten öljyntuottajien kanssa. Saudi-Arabia on maailman suurin öljyä ulkomaille vievä valtio, jolla on suuri sananvalta Opecin päätöksiin. 

Tuotannonrajoitukset ovat olleet yksi syy siihen, miksi raakaöljy on kallistunut paljon viime kesästä lähtien. Öljyn kallistuminen olisi Saudi Aramcon pörssiin listaamisen kannalta tär­keää. 

Tuotannonrajoitukset tuskin on ainoa tekijä, joka on aiheuttanut raakaöljyn kallistumisen. 

”Öljy on helposti varastoitava hyödyke, jonka kysynnän ja tarjonnan tasapainoa on vaikea ennustaa. Siksi öljyn hintakehitykseen vaikuttaa lyhyellä aikavälillä eniten se, kuinka paljon öljyä on varastoissa”, sanoo energiayhtiö Fortumin raaka-aineanalyytikko Vesa Ahoniemi. 

VUODEN 2016 alusta lähtien varastoidun öljyn määrä on vähentynyt merkittävästi. 

Nykyisin varastot ovat Opecin mukaan enää 160 miljoonaa barrelia normaalia varastotasoa suuremmat OECD-valtioissa. Enimmillään öljyvarastot OECD-valtioissa olivat kansainvälisen energiajärjestön IEA:n mukaan 370 miljoonaa barrelia normaalitasoa suuremmat. Normaalitaso lasketaan viiden vuoden keskiarvosta. 

”Mielenkiintoista on sekin, että varastot ovat supistuneet kohtalaisen suoraviivaisesti, vaikka yleensä varastoidun öljyn määrään vaikuttaa kausivaihtelu. Esimerkiksi kesälomakaudella autoillaan enemmän, mikä kysynnän lisääntymisen kautta vähentää varastoja.” 

VARASTOJEN vähenemiseen vaikuttaa myös Opecin ja pääasiassa Venäjän sopimat tuotannonrajoitukset, joilla on pyritty juuri öljyn kallistumiseen. Toukokuun lopussa tuotantorajoituksia päätettiin jatkaa yhdeksällä kuukaudella maaliskuun loppuun saakka. 

Marraskuussa 2016 tuotantoa rajoitettiin 1,8 miljoonalla barrelilla vuorokaudessa. 

”Tähän mennessä on vaikuttanut siltä, että öljyn kysynnän kasvun takia tuotantorajoitukset ovat olleet riittäviä nostamaan hintaa. Kun kysyntä on tänä vuonna kasvanut noin 1,5 miljoonalla barrelilla päivässä, eikä tuotanto ole kasvanut samaa vauhtia, varastot supistuvat.” 

KULUVAN vuoden aikana ennusteita maailmantalouden kasvusta on parannettu. Talouskasvu on aikaisempaa laaja-alaisempaa ja sen painopiste on siirtynyt kulutuksesta yhä enemmän investointeihin. 

Kaikki nämä tekijät ovat omiaan lisäämään öljyn kysyntää ainakin lyhyellä aikavälillä. 

”Yhdysvalloissa bensiinin kulutus oli viime kesänä suurinta moneen vuoteen. Kiinassa talous on myös osoittanut olevan ennakoitua paremmassa kunnossa.” 

SUOMEEN raakaöljyn hinnanvaihtelut vaikuttavat kuluttajahintoihin aina viipeellä. Yksi syy siihen on raakaöljyn futuurikauppa ja toinen syy on verotus. 

Raakaöljyä myydään ja ostetaan futuurikaupassa. Futuuri on sopimus, jossa sitoudutaan ostamaan ja myymään tulevaisuudessa tietty määrä hyödykettä ennalta määrättynä ajankohtana sopimuksessa sovittuun hintaan. 

Polttoaineiden kireän verotuksen takia muutokset raakaöljyn markkinahinnassa eivät siirry yhtä suoraviivaisesti kuluttajahintoihin kuin monissa muissa valtioissa, joissa verotus on keveämpää. 

Lokakuussa bensiinin (95 E10) hinta oli alan etujärjestön Öljy- ja biopolttoainealan kuluttajahintaseurannan mukaan 1,432 euroa litraa kohti. Viime vuonna keskimääräinen hinta oli 1,371 euroa litraa kohti. 